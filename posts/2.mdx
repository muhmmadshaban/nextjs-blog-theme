---
type: Post
title: ذکر مصطفیٰ مذاہبِ مختلفہ
description: Post description goes here
date: '2024-12-27'
---
<div style="text-align: right">**(محمد زبیر الاسرار روڑکی متعلم شعبہ بحث و تحقیق دارالعلوم وقف دیوبند)**
خدا وحدہ لا شریک نے جس ہستی کو سب سے زیادہ عزت و شرف بخشا جس کے ذکر کی گونج کو اس چمنستان عالم میں چہار جانب پھیلا دیا جس کے اوصاف و کمالات کو اپنے عظیم نبیوں کی زبانی بیان کرایا جس کے ذکر کی خوشبو کو اپنے تمام ہی کتب میں مہکوایا وہ ہستی کوئی اور نہیں جناب رسول اللہ صلی اللہ علیہ وسلم کی ذات مبارکہ ہے
قرآن کریم نے آپ کو ورفعنا لک ذکر کا اعجاز بخشا تو اس کی جھلکیاں دیگر مذاہب میں نمایاں نظر آئی اگرچہ ان کے ماننے والوں نے آپ کے اوصاف و کمالات کو چھپانے کی کوشش کی مگر وہ چھپ نہ سکے قرآن کریم نے اس بات کا بھی پردہ فاش کیا کہ وہ آپ کے اوصاف و کمالات سے باخبر ہے چنانچہ ارشاد خداوندی ہے
الَّذِیْ یَجِدُوْنَہٗ مَکْتُوْبًا عِنْدَھُمْ فِی التَّوْرٰۃِ وَالْاِنْجِیْلِ  (الاعراف۔157)
دوسرے مقام پر ہے
اَلَّذِیْنَ اٰتَیْنٰھُمُ الْکِتَابَ یَعْرِفُوْنَہٗ کَمَا یَعْرِفُوْنَ اَبْنَآئَھُمْ (البقرہ۔ 146)
قرآنِ کریم کی شہادت نے اس بات کو یقینی بنادیا ہے کہ گذشتہ کتب میں حضور علیہ الصلوٰۃ والسلام کی آمد اور اوصاف کا تذکرہ ہے چنان چہ
جلیل القدر نبی حضرت موسیٰ علیہ السلام پر نازل ہونے والی کتاب  تورات ہے جو آپ علیہ السلام پر 1450ق م کے لگ بھگ نازل ہوئی۔ تورات کے پانچ حصے ہیں جن کو پانچ کتابیں کہا جاتا ہے۔ پانچویں کتاب کا نام استثناء ہے ۔اس کتاب میں حضور علیہ الصلوٰۃ والسلام کے مقامِ بعثت کا واضح تذکرہ ان الفاظ میں موجود ہےجَاّ الرَّبُّ مِنْ سِیْنَائَ اشْرَقَ لَنَا مِنْ سَاعیر اسْتَعْلَنَ مِنْ جَبَلِ فَارَانَ  (تورات (استثنا) باب33۔ آیت 2)
ترجمہ:خدا طورِ سینا پر تجلی فرما ہوا اور کوہِ سعیر سے اس کے انوار ظہور پذیر ہوئے اور فاران کی چوٹیوں سے خود جلوہ نما ہوا، دس ہزار قدسیوں کے ساتھ۔تورات کی اس آیت کی تفسیراس طرح سے ہے کہ طورِ سینا وہ مقام ہے جہاں اللہ تعالیٰ حضرت موسیٰ علیہ السلام سے ہم کلام ہوتا تھا اور آپؑ کو تورات بھی اسی پہاڑ پر عطا ہوئی۔ کوہِ سعیر وہ مقام ہے جہاں حضرت عیسیٰ علیہ السلام نے نبوت کا اعلان فرمایا اور یہیں انہیں انجیل عطا ہوئی۔ فاران کی چوٹیاں مکہ مکرمہ میں ہیں جہاں پر حضور علیہ الصلوٰۃ والسلام کو نبوت عطا ہوئی اور قرآنِ کریم کے نزول کا آغاز ہوا۔ دس ہزار قدسیوں سے مراد وہ صحابہ کرام رضی اللہ عنہم ہیں جن کے ساتھ آپ صلی اللہ علیہ وآلہٖ وسلم فتح مکہ کے وقت مکہ میں داخل ہوئے جن کی تعداد تاریخی کتب کے مطابق دس ہزار ہی تھی
تورات میں سرورِ عالم صلی اللہ علیہ وآلہٖ وسلم کی بعثت اور صفات کے متعلق اللہ تعالیٰ حضرت موسیٰ علیہ السلام سے فرماتا ہے:
ترجمہ:میں بنی اسرائیل کے لیے ان کے بھائیوں میں سے تمہارے جیسا نبی قائم کروں گا اور میں اپنا کلام اُن کے منہ مبارک میں رکھوں گا‘‘ (یعنی زبان ان کی ہوگی اور کلام میرا)۔ (تورات۔ باب 18آیت 18)
اس آیت کی شرح بہت واضح ہے کہ وہ نبی جس کا یہ مقام ہوگا کہ اللہ تعالیٰ اس کی زبان کے ذریعے مخلوق سے کلام کرے گا وہ بنی اسرائیل میں سے نہیں بلکہ ان کے بھائیوں یعنی بنی اسمٰعیل سے ہوگا۔ حضور علیہ الصلوٰۃ والسلام کی یہ صفت قرآن پاک میں بھی مذکور ہے کہ:
وَمَا یَنْطِقُ عَنِ الْھَوٰی ۔ اِنْ ھُوَ اِلَّا وَحْیٌ یُّوْحٰی (سورہ النجم3-4)حضرت عبداللہ بن سلام رضی اللہ عنہٗ اور حضرت کعب احبار رضی اللہ عنہٗ اسلام قبول کرنے سے پہلے یہودی تھے اور تورات کے عالم تھے۔ چنانچہ قرآن پاک کی ان آیات کے نزول کے بعد، جن میں اللہ تعالیٰ نے امت ِ محمدیہ کو آگاہ فرمایا تھا کہ حضور علیہ الصلوٰۃ والسلام کی صفات اور بعثت کے متعلق تورات و انجیل میں آیات موجود ہیں، بہت سے صحابہ رضی اللہ عنہم نے حضرت عبداللہ بن سلام رضی اللہ عنہٗ اور حضرت کعب احبار رضی اللہ عنہٗ سے ان صفات کے متعلق دریافت فرمایا تو انہوں نے بھی کم و بیش وہی صفات بتائیں جو مندرجہ بالا آیاتِ تورات میں مذکور ہیں
تورات
تورات میں کئی مقامات پر حضور علیہ الصلوٰہ والسلام کی نعت و صفات کا تذکرہ موجود ہے۔ اللہ تعالیٰ تورات میں فرماتا ہے:
وہ میرے ایسے عبد ِخاص ہیں کہ میری ذات ان کی وجہ سے خوش ہو گئی ہے۔
وہ میرے بندے خاص ہیں اور پسندیدہ، وہ میری مسرت و خوشی ہیں، میں ان پر اپنی مخصوص روح کا فیضان کروں گا۔ایک اور مقام پر آپ صلی اللہ علیہ وآلہٖ وسلم کی صفت و نعت کا بیان یوں ہے:
نہ وہ ضعیف و ناتواں ہوں گے اور نہ مغلوب۔ نہ خواہشاتِ نفس کی طرف مائل ہوں گے اور نہ بازاروں میں شور و شغب کرنے والے بلکہ اُن کی آواز بھی بازاروں میں سنائی نہیں دے گی۔ صلحا و اخیار کو، خواہ وہ ضعیف کیوں نہ ہوں، ذلیل و رسوا نہیں کریں گے بلکہ وہ مخلصین و صدیقین کو قوی و توانا بنائیں گے۔ وہ فروتنی و عاجزی میں لوگوں کے ملجیٰ و ماویٰ اور آسرا و سہارا ہیں۔ وہ اللہ کے ایسے نور ہیں جن کو بجھایا نہ جا سکے گا اور نہ ان کا مقابلہ کیا جا سکے گا۔ حتیٰ کے زمین میں میری حجت و دلیل راسخ ثابت ہو جائے گی اور جہالت و لاعلمی کا عذر ختم ہو جائے گا۔ انسان تو انسان جن بھی ان کی کتاب کی اطاعت و اتباع کریں گے۔داؤد علیہ السلام بڑے عالی مرتبت پیغمبر گزرے ہیں جن کو اللہ تعالیٰ نے زبور عطا فرمائی۔ زبور کا سالِ نزول تقریباً 1000ق م کے لگ بھگ ہے۔  اس الہامی کتاب میں بھی حضور علیہ الصلوٰۃ و السلام کے نزول کی خبر اور اوصاف بیان کیے گئے ہیں۔علامہ ابن ِ جوزی رحمتہ اللہ علیہ ابن ِ قتیبہ رحمتہ اللہ علیہ سے روایت کرتے ہیں کہ زبور میں مرقوم ہے’’اللہ تعالیٰ نے ان (آنے والے نبی) کو صیفون (عرب) سے ظاہر فرمایا۔ وہ قابل ِ ستائش اکلیل و تاج ہیں‘‘۔زبور کی یہ آیت یقینا حضور نبی اکرم صلی اللہ علیہ و آلہٖ وسلم کے متعلق ہی ہے کیونکہ آپ صلی اللہ علیہ وآلہٖ وسلم سے پہلے کوئی نبی صیفون (اس زمانے میں عرب کا نام) سے ظاہر نہ ہوا تھا۔ آپ صلی اللہ علیہ وآلہٖ وسلم کے لیے ’’قابل ِ ستائش‘‘ کا لقب زبور میں استعمال کرنے سے آپ صلی اللہ علیہ وآلہٖ وسلم کے ناموں محمدؐ ، احمد اور محمود کی طرف اشارہ ملتا ہے جن کے معنی بھی ’’تعریف کے قابل‘‘ ہی ہیں۔ ’’اکلیل و تاج‘‘ سے مراد یہ ہے کہ وہ تمام عالموں کے سردار ہیں اور تمام مخلوق پر اُن کی نبوت و حکومت ہے۔
علامہ سیوطیؒ نے حضرت وہب بن منبہ کے حوالے سے لکھا ہے کہ اللہ تعالیٰ نے حضرت داؤد علیہ السلام کو خوش خبری دی ’’اے داؤدؑ! تمہارے بعد ایک نبی آئے گا جس کا نام احمد اور محمد ہوگا جس سے میں کبھی ناراض نہ ہوں گا اور وہ کبھی میری نافرمانی نہیں کرے گا میں نے محمد (صلی اللہ علیہ وآلہٖ وسلم) اور ان کی امت کو تمام امتوں پر فضیلت دی ہے‘‘۔ (خصائص ِ کبریٰ۔ جلد1 صفحہ 29
تسبیحاتِ سلیمان ؑ
حضرت داؤد علیہ السلام کے بعد ان کے مقدس فرزند اور اپنے عہد کے عظیم حکمران حضرت سلیمان علیہ السلام نے بھی اپنے پیش رو انبیا کی طرح اس عظیم نبی ِعربی صلی اللہ علیہ وآلہٖ وسلم کے نزول کی بشارت دی اور یہ بشارت اس لحاظ سے سب سے واضح ہے کہ اس میں اشاروں کنایوں سے کام لینے کی بجائے صاف طور پر آنحضرت صلی اللہ علیہ وآلہٖ وسلم کا اسم ِ گرامی بھی بتا دیا گیا ہے۔ چنانچہ تسبیحاتِ سلیمان علیہ السلام میں ہے:
’’خلو محمدیم زہ رو دی زہ رَعی‘‘ (تسبیحاتِ سلیمانؑ۔ پ12-5)
ترجمہ:وہ ٹھیک محمد (صلی اللہ علیہ وآلہٖ وسلم) ہیں وہ میرے محبوب ہیں میری جان‘‘۔
سینٹ برناباس کی انجیل میں آنحضرت صلی اللہ علیہ وآلہٖ وسلم کی بعثت کے آثار اور آپ صلی اللہ علیہ وآلہٖ وسلم کے خصائص ِ کبریٰ جن کی بنا پر اللہ تعالیٰ نے آپ صلی اللہ علیہ وآلہٖ وسلم کو افضل الانبیا اور خاتم الانبیا اور خاتم المرسلین کے بلند رتبہ سے سرفراز فرمایا‘ اس قدر تفصیل سے بیان کیے گئے ہیں کہ ایک عام قاری کے لیے ان کے ذریعے حضور علیہ الصلوٰۃ والسلام کی شان کو جاننا اور سمجھنا آسان ہو جاتا ہے۔ اگرچہ عیسائی علما نے جب خود اس انجیل کے تراجم کیے تو پھر اپنی پرانی فطرت کے مطابق اس میں ردو بدل کر لی اس لیے اب یہ انجیل بھی اپنی اصلی حالت میں موجود نہیں لیکن مسلمان علما کے کیے ہوئے تراجم کے مطابق ذیل میں انجیل برناباس کے اقتباسات درج کیے جا رہے ہیں جن میں بہت وضاحت کے ساتھ حضور علیہ الصلوٰۃ والسلام کے اللہ تعالیٰ کے اوّلین تخلیق اور سب سے محبوب نبی ہونے کا بیان موجود ہے۔ انجیل برناباس کے باب 35میں حضرت عیسیٰ علیہ السلام اپنے حواریوں سے فرماتے ہیں:
جب اللہ نے ایک مٹی کا ٹکڑا پیدا کیا اور اس کو پچیس ہزار سال بغیر اس کے ڈالے رکھا کہ کچھ اور کرے۔ شیطان نے جو کاہن اور فرشتوں کے سردار کی مانند تھا، بوجہ اُس بڑے ادراک کے جو اُس کو حاصل تھا، یہ معلوم کر لیا تھا کہ بے شک اللہ اسی ٹکڑے سے ایک لاکھ چوبیس ہزار نبیوں کو بنائے گا جن کو نبوت کی عزت دی گئی ہوگی اور رسول اللہ صلی اللہ علیہ وآلہٖ وسلم کو بھی جن کی روح اللہ نے ہر دیگر چیز سے ساٹھ ہزار سال قبل ڈالی گئی
ہندوؤں کا دعویٰ ہے کہ ان کے پاس موجود ’’وید‘‘ انسانی تاریخ میں سب سے پرانا کلام ہے۔  آئیے ان ویدوں میں بھی ذکر مصطفیٰ کی جھلکیاں دیکھیں
جیسا کہ سب جانتے ہیں کہ رسول اللہ صلی اللہ علیہ وسلم کا اسمِ گرامی محمد (صلی اللہ علیہ وسلم) ہے، اور بہت سے صفاتی ناموں میں سے ایک احمد بھی ہے، تو انہی دو ناموں کے چند حوالے درج ذیل ہیں۔ ترجمہ سنسکرت سے اردو میں ہے کیونکہ وید سنسکرت ہی میں موجود ہے۔(۱) ’’اے محبوب محمد (صلی اللہ علیہ وسلم) میٹھی زبان والے، قربانی دینے والے، میں آپ کی قربانیوں کو وسیلہ بناتا ہوں۔‘‘ (رگ وید: کانڈ ۱، سوکت ۱۳ آیت ۳)(۲) ’’عظیم محمد کی قوت میں اضافہ کے لیے اور پشان (ترجمہ مہدی) جو کہ عظیم حکمران ہے اس کی نعمت ہم بیان کرتے ہیں۔ اے کریم خدا، ہمیں تمام مشکلات سے نجات بخش اور مشکل راستوں سے ہمارا رتھ پار کرا دے۔‘‘ (رگ وید: ۱۔۱۸۔۱۹)(۳) ’’میں نے محمد (صلی اللہ علیہ وسلم) کو دیکھا ہے، سب سے زیادہ اولوالعزم اور مشہور جیسا کہ وہ جنت میں سب کے پیغمبر تھے۔‘‘ (رگ وید: ۱۔۱۸۔۱۹)(۴) ’’وہ تمام علوم کا منبع احمد عظیم ترین شخصیت ہے۔ روشن سورج کی طرح اندھیروں کو دور بھگانے والا ہے۔ اس سراج منیر کو جان کر ہی موت کو جیتا جا سکتا ہے، نجات کا اور کوئی راستہ نہیں۔‘‘ (یجر وید: ۳۱۔۸)(۵) ’’احمد نے سب سے پہلی قربانی دی اور سورج جیسا ہوگیا۔‘‘ (رگ وید: ۸۔۴، ۹۔۱۰)(واضح رہے کہ قرآن کریم میں بھی رسول صلی اللہ علیہ وسلم کو سراجاً منیرا یعنی چمکتا سورج کہا گیا ہے۔)ان حوالہ جات میں ’’محمد‘‘ ترجمہ ہے لفظ ’’نراشنس‘‘ کا، جس کا سنسکر میں مطلب ’’انتہائی قابلِ تعریف شخصیت‘‘ ہے۔ اور ’’احمد‘‘ سنسکرت میں ’’احمدت‘‘ لکھا جاتا تھا جس میں ’’ت‘‘ اضافی لگتا ہے
الغرض کہ چاروں ویدوں میں آپ صلی اللہ علیہ وسلم کا ذکر اکتیس (۳۱) مرتبہ ’’نراشنس‘‘ کے نام سے مذکور ہے اور بیان کردہ خصوصیات سوائے رسول اکرم صلی اللہ علیہ وسلم کے اور کسی پر کلّی یا جزوی پوری نہیں اترتیں۔
مائکل ہارٹ (Michal hart) نے دی ہینڈ ریڈ ( The hundred) نامی کتاب لکھی اور اس میں ان سو ۱۰۰ شخصیات کا تذکرہ کیا جو اس کے ذہن میں اونچا مقام رکھتے تھے لیکن خدا کی خدائی اور محمد  کی مصطفائی دیکھئے کہ مصنف عیسائی ہونے کے باوجود پہلا مقام  حضرت عیسیٰ علیہ السلام کو دینے کے بجائے حضرت محمد علیہ کو دیتا ہے اور اس نے پہلا مقام کیوں دیا
اس کی وجہ بیان کرتے ہوئے صفحہ ۳ پرلکھتا ہے:
(He was the only man in history who was supermely succesfull on both the religous and
secular levals.)
کہ وہ تاریخ میں صرف ایک ہی شخص تھے جو مذہبی اور سیکولر لیول پر پوری طرح کامیاب تھے۔
از طرح ۱۵ جولائی ۱۹۷۴ کو امریکہ میں ٹائمس نامی ایک ہفتہ واری میگزین شائع ہوتی ہے جس میں ایک یہودی کا مضمون شائع ہوتا ہے ہو ور ہسٹریز گریٹر
(Who were history's greater)
یعنی تاریخ کی عظیم شخصیات کون کون تھیں۔ جس میں وہ مختلف شرائط لکھنے کے بعد عالمی شخصیات کو ان شرائط پر پر کھتا ہے اور پھر آخر میں یہ فیصلہ سناتا ہے کہ محمد صلی اللہ علیہ وسلم۔ کی ہی وہ عظیم ذات تھی جو تمام شرائط کو پورا کرنے والے تھی
آخر میں ڈاکٹر ماجد دیوبندی کے شعر پر اختتام کرتا ہوں
ذکر رسول کر نہیں سکتے زبان سے
توفیق جب تلک نہ ملے آسمان سے</div>

